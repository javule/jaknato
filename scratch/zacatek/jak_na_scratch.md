# Pro jak staré děti je Scratch

Scratch je programovací jazyk vhodný podle mých zkušeností pro děti od druhé až třetí třídy základní školy. Horní hranice věku omezená není, stejně dobře poslouží i sedmákovi, který se bude chtít začít učit programovat.

Pro prvňáky, i když čtenáře, bývá poměrně těžké se orientovat v nabídce příkazů a najít požadovaný příkaz ze seznamu jim dá velkou práci. Pro tyto děti doporučuji stránky [code.org](http://code.org/), kde se dají najít výukové programy i pro děti nečtenáře. Není od věci začít se stránkami [code.org](http://code.org/) i se staršími dětmi.

U předškoláků a dětí z první třídy bych doporučovala zaměřit se spíš na činnosti, kde 
* rozvíjí schopnosti třídit prvky podle různých kritérií
* nachází opakující se vzory v nějaké posloupnosti (korálky)
* hledá antonyma
* rozvíjí prostorovou představivost (stavebnice)
* postupuje podle návodu (opět korálky, bludiště)

Současní třeťáci jsou tak akorát zralí na to, ponořit se do programování ve Scratchi. I když ještě nemají potřebnou matematickou výbavu. Chybí hlavně záporná čísla, soustava souřadnic a úhly. Nedá se ale říct, že by některá z těchto věcí byla překážkou v programování, je jen třeba se těmto okolnostem přizpůsobit.    
Za sebe mohu říct, že je mi naopak potěšením vidět, jak některé děti prahnou po tom poznat, jak se pracuje třeba s úhly, protože to právě nutně potřebují, aby se jim správně odrážel balónek...

Scratch vydrží dětem minimálně na dva roky. Dovedu si představit, že ho budou používat celou základní školu.
Ve chvíli kdy jim začne být ve Scratchi těsno, doporučuji přejít na [Snap!](https://snap.berkeley.edu/).  
 


