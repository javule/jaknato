# Pro jak staré děti je Scratch

Scratch je programovací jazyk vhodný podle mých zkušeností pro děti od druhé až třetí třídy základní školy. Horní hranice věku omezená není, stejně dobře poslouží i sedmákovi, který se bude chtít začít učit programovat.

Pro prvňáky, i když čtenáře, bývá poměrně těžké se orientovat v nabídce příkazů a najít požadovaný příkaz ze seznamu jim dá velkou práci. Pro tyto děti doporučuji stránky [code.org](http://code.org/), kde se dají najít výukové programy i pro děti nečtenáře. Není od věci začít se stránkami [code.org](http://code.org/) i se staršími dětmi. Velmi osvědčené je i programování [LightBota](http://lightbot.com/flash.htm).

U předškoláků bych doporučovala zaměřit se spíš na činnosti, kde 
* rozvíjí schopnosti třídit prvky podle různých kritérií
* nachází opakující se vzory v nějaké posloupnosti (korálky)
* hledá antonyma
* rozvíjí prostorovou představivost (stavebnice)
* tvoří podle návodu (opět korálky, origami..)
* na Kvarteto a jiné karty odpovídající věku

Současní třeťáci jsou tak akorát zralí na to, ponořit se do programování ve Scratchi. V úplném rozletu jim ještě chybí znalosti některých matematichých oblastí, hlavně záporná čísla, soustava souřadnic a úhly. Rozhodně se ale říct, že by neznalost matematiky byla překážkou v programování, je jen třeba se těmto okolnostem přizpůsobit.    
Za sebe mohu říct, že naopak programování ve Scratchi podněcuje v dětech zájem o matematiku. Je velmi působivé vidět, jak se zajímají o úhly a práci s nimi ve chvíli, kdy řeší například odrážení balónku. I porovnávání záporných čisel dostane "šťávu", když jde o pohyb postav na scéně.

Ve Scratchi se velmi snadno a rychle programují jednoduché hry a vytvářejí animované příběhy,které jsou oblíbené hlavně u holek. Programujeme v něm zkoušedla z matematiky a ze slovíček, animace se dají využívat i pro prezentace a referáty.

Scratch vydrží dětem minimálně na dva roky. Dovedu si představit, že ho budou používat celou základní školu.
Ve chvíli kdy jim začne být ve Scratchi těsno, doporučuji přejít na [Snap!](https://snap.berkeley.edu/).  
 


